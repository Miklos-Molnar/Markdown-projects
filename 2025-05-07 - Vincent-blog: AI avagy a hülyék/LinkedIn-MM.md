**Vincent-blog: AI avagy a hülyék. Az önkritikus posztok sorozatból**  
https://www.orulunkvincent.hu/ai-avagy-a-hulyek-az-onkritikus-posztok-sorozatbol/

Rendkívüli módon inspiratív mind a fentebb linkelt minapi poszt, mind a komment-szekciója, izgalmasabbnál izgalmasabb felvetésekkel teletűzdelve. Símán lehet poszt-sorozatot kéne neki szentelni. Mindenesetre az alábbi első posztom, a számomra legfontosabb, legkritikusabb pontjára kíván csak reflektálni.

(A) 
**Két kényelmes, ám intellektuálisan lusta véglet** létezik médiatermékek fogyasztásakor:  
* Az egyik mindent **kritikátlanul elfogad**, függetlenül attól, mennyire megalapozott vagy megbízható az adott állítás.  
* A másik **automatikusan elutasít** mindent, különösen, ha az nem illik a már meglévő világnézeti, ideológiai sémákba — címkék, előítéletek és „oldalazás” alapján.  

A kettő között húzódhat valahol a **valódi intellektuális kihívás**: a kritikus mérlegelés útja. Ez a „középút” különösen nehéz azoknak, akik adott konkrét esetekben nem rendelkeznek szaktudással, mégis felelős állampolgárként szeretnének véleményt formálni.  

Első iterációban a továbbiakban tegyük fel, hogy végtelennek tekintjük a kritikus kognitív gondolkodás erőforrás-kapacitását, így aztán nem beszélünk annak gazdaságosságáról sem. A MIT határozottan előzze meg a HOGYAN-t. Pláne, hogy szem előtt szeretném tartani egy rövid poszt olvashatósági korlátait is.

(B) 
**A hitelesség három szintje** – és a hangzó igazság. Az emberek általában háromféle módon viszonyulnak mások állításaihoz:  
* **Intézményi szint**: A hivatalos szervezetek – például az MTA vagy más szakmai testületek – állásfoglalásait sokan tekintik megbízhatónak, még ha nem is értik teljesen a szakmai hátteret.  
* **Személyes hitelesség szintje**: Egyes szakértők véleményét azért fogadják el, mert hitelesnek tartják őket – végzettségük, múltbeli tevékenységük vagy reputációjuk alapján.  
* **Vélemény mint önálló egység szintje**: a legideálisabb, legkívánatosabb de egyelőre ritka megközelítés: az állításokat önmagukban, a tartalmuk alapján mérlegeljük, függetlenül attól, hogy ki mondja őket.  

A klasszikus zenei világ egy szép példát kínál erre. Kocsis Zoltán és a választott zsüri az ÁHZ zenekarba felvételiztetés során függöny mögül hallgatta meg a jelentkezőket, kizárva minden vizuális benyomást. A **döntés csak a** (hangzó) **teljesítmény** alapján született. Noha amúgy egyébként tudjuk, hogy még a komolyzenei koncerteknél is fontos a muzsikusi kiállás, megjelenés, hiszen egy feltűnően, kihívóan, horribile dictu erotikus kisugárzással, dekoratívan öltözködő muzsikus hölgy meg tudhatja a szólítani a potenciális hallgatóság nagyobb körét.

Bár ez ellentmondásosságában is idealizált az említett példa, mégis fontos üzenete van: a vélemények értékelésében is **el kellene különíteni a „MIT mond” és a „KI mondja”** dimenzióit. Ugyan ennek ellent lehetne vetni azt, hogy a teljes szeparáció gyakran illúzió, hiszen társadalmilag tanult mintázatok alapján „színezzük” a tartalmat. De törekedni persze nyilván lehet rá.

(C) 
**Állást foglalni kevés tudással – lehetetlen vagy tanulható?**  

Sokszor társadalmilag fontos kérdésekben kéne állást foglalnunk, de nincs elegendő előzetes tudásunk. Ez frusztráló helyzet, főleg ha a fentiekkel összhangban nem akarunk tekintélyelvűséget követni. De mit tehetünk? Mennyire vagyunk egyedül, mennyire vagyunk 100%-ban magunkra utalva? **Egy biztosnak látszik: peremfeltételek teljesülése nélkül nem fog menni.**

**1.potenciális peremfeltétel: beszéltetni** a szakértőt, vagy szimplán csak a másik embertársunkat.  

Minél hosszabban beszél valaki, annál nehezebb elrejtenie a logikai következetlenségeket, a felszínességet, a hamisságot vagy egyenesen a manipulációt. A több szó, ha jól van kérdezve, előbb-utóbb előhívja az igazság struktúráját. Ettől még ugyan nem jön el a tévedhetetlenség kánaánja, de egyfajta beágyazott tapasztalati intuícióra szert lehet tenni, a tanulhatóságot is erősítve, ami segíthet egyre pontosabban eligazodni a komplex világban.

**2.potenciális peremfeltétel: önreflexió, önkritika** és mindennek mentén a (tudás, értelmezésbeli, stb.) korlátok felismerése.  

Fontos felismerni, amikor nem tudunk biztos véleményt formálni, és ezt nem gyengeségként, hanem tudatosan kezelt korlátként kezelni. Minden ember nem tudhat minden kérdést, felvetést egymaga kezelni. A tekintélyhez fordulás semmiképpen nem eleve elrendelten ördögtől való.

**3.potenciális peremfeltétel: társadalmi párbeszéd.**  

Saját álláspontunkat meg kell tudnunk mérettetni mások véleményének tükrében. Ez egyre nehezebb egy fragmentált, digitálisan buborékos világban, ahol az AI-felületek személyre szabják a valóságot. A linkelt poszt negatív pesszimizmusa ennél a pontnál a legreálisabb, hiszen a társadalmi konszenzust nem helyettesítheti a szigetszerű egyéni vélemények összessége.

**4.potenciálisk peremfeltétel: jó kérdések** feltevése és azok ereje, ami a talán legfontosabb adattudósi elv is amúgy.  

A legfontosabb készség talán nem az „állásfoglalás”, hanem a jó kérdésfeltevés. Egyetlen pontos kérdés többet világíthat meg, mint száz állítás.

**ÖSSZEGZÉS:**

Bármilyen felelős állásfoglalás tehát nem a teljes tudás birtoklásán, hanem négy peremfeltételen múlhat, a társadalmi párbeszéd felé vezető úton:
* A szakértő, embertársunk beszéltetése és figyelmes hallgatása.
* Saját tudáskorlátaink beismerése.
* Nyitottság a társadalmi dialógusra.
* A helyesen feltett kérdések művészete.

Ezek nem zárják ki a tévedést, de segítenek abban, hogy az álláspontunk ne legyen sem vaktában elfogadó, sem reflexből elutasító – hanem **célként hitelesen kritikus.**


